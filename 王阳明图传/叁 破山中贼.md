   

# 叁

# 破山中贼

   

时汀漳各郡皆有巨寇，兵部尚书王琼特举先生之才，升都察院右佥都御史，巡抚南、赣、汀、漳等处。先生因得归省岑太夫人及龙山公。

正德十年，先生念祖母岑太夫人年九十有六，思一修觐，乃上疏请告，不允。[^1]时汀漳各郡皆有巨寇，兵部尚书王琼特举先生之才，升都察院左佥都御史，巡抚南、赣、汀、漳等处。先生因得归省岑太夫人及龙山公。[^2]

正德十二年正月，赴任南赣。道经吉安府万安县，适遇流贼数百，肆劫商舟。舟人惊惧，欲回舟避之，不敢复进。先生不许，乃集数十舟，联络为阵势，扬旗鸣鼓，若将进战者。贼见军门旗号，知是抚院，大惊，皆罗拜于岸上，号呼曰：“某等饥荒流民，求爷赈济活命！”

先生命将船从容泊岸，使中军官传令，谕之曰：“巡抚老爷知汝等迫于饥寒，一到赣后，即差官抚插，宜散归候赈。若更聚劫乡村，王法不宥。”

贼俱解散。[^3]

既抵赣，即行牌所属，分别赈济，招抚流民，置二匣于台前，榜曰：

求通民情，愿闻己过。

因漳贼詹师富、温火烧等连年寇盗，其势方炽，移文湖广、福建、广东三省，克期进剿。赣民多受贼贿，为之耳目。官府举动，贼已先觉。先生访知军门有一老隶奸狡尤甚，忽召入卧室，谓之曰：“有人告你通贼，你罪在必死。若能改过，悉列通贼诸奸民告我，我当赦汝之命。”老隶叩头，悉吐其实，备开奸民姓名。先生俱密拿正法。[^4]又严行十家牌法。其法十家共一牌，开列各户籍贯、姓名、年貌、行业，日轮一家，沿门诘察。遇面生可疑之人，即时报官。如或隐匿，十家连坐。所属地方，一体遵行。[^5]

此弭盗良法，惜无善用之者。

又以向来远调狼达上军，动经岁年，糜费巨万，骄横难制，有损无益。乃使各省兵备官，令府州县挑选本地真正骁勇，每县多者十人，少者七八人。大约江西、福建二省，各以五六百名为率；广东、湖广二省，以四五百名为率，其间有魁杰出群、通晓韬略者，署为将领。所募骁勇，随各兵备官屯扎训练。无事拨守城隘，有事应变出奇。[^6]到任十余日，调度略毕，即议进兵。兵次长富村，遇贼，大战，斩获颇多。贼奔至象湖山拒守，我兵追至地名莲花石，与贼对垒。会指挥覃桓率广东兵到，与贼战，小胜，遂进前合围。贼见势急，溃围而出。覃桓马蹶，为贼所杀，县丞纪庸[^7]亦同时被害。诸将气沮，谓：“贼未可平，请调狼兵，俟秋再举。”先生阳听其说，进屯汀州府上杭县，宣言：“大犒三军，暂且退师蓄锐，俟狼兵齐集征进。”[^8]

密遣义官曾崇秀觇贼虚实，回言：“贼还据象湖，只等官军一退，复出劫掠。”

先生乃责各军以失律之罪，使尽力自效。[^9]分兵为二路，俱于二月廿九晦日，出其不意，衔枚并进，直捣象湖，夺其隘口。众贼失险，复据上层，峻壁四面，滚木礌石，以死拒战。先生亲督兵士，奋勇攻之。自辰至午，呼声震地。三省奇兵从间道攀崖附木，四面蚁集，贼惊溃奔走。官军乘胜追剿，贼兵大败。

![](/WangYangMingTuChuan(QuanX/images/00020.jpeg)

十一年丙子秋，升左佥都御史，巡南、赣、汀、漳、雄、韶、惠、潮、郴等处。……先生初过万安，贼正劫百家滩，跳号无忌。下车，首督四省兵备，挑选民兵，别其饶贫。悬赏招募异材操演……亲教以八阵法技艺。[^10]

先生乃分遣福建佥事胡琏、参政陈策、副使唐泽等，率本省兵攻长富村；广东佥事顾应祥、都指挥杨懋等，率本省兵攻水竹大重坑；先生自提江西兵，往来接应。不一月，福建兵攻破长富村巢穴三十余处，广东兵攻破水竹大重坑巢穴一十三处，斩首从贼詹师富、温火烧等七千余名，俘获贼属及辎重无算。漳、南数十年之寇，至是悉平。以二月出师，四月班师，成功未有如此之速者。

先生驻军上杭，久旱不雨。师至之日，一雨三日。百姓歌舞于道。先生因名行台之堂曰“时雨堂”，取“王师若时雨”之义也。[^11]

先生谓：

习战之方，莫要于行伍；治众之法，莫先于分数。每每调集各兵，二十五人编为一伍，伍有小甲；五十人为一队，队有总甲；二百人为一哨，置哨长一人，协哨二人；四百人为一营，置营官一人，参谋二人；一千二百人为一阵，阵有偏将；二千四百人为一军，军有副将。偏将无定员，临事而设。小甲选于各伍中，总甲又选于小甲中，哨长选于千百户义官中。副将得以罚偏将，偏将得以罚营官，营官得以罚哨长，哨长得以罚总甲，总甲得以罚小甲，小甲得以罚伍兵。务使上下相维，如身臂使指，自然举动齐一，治众如寡。编选既定，每伍给一牌，备列同伍姓名，谓之伍符。每队各置两牌，编立字号，一付总甲，一藏本院，谓之队符。每哨各置两牌，编立字号，一付哨长，一藏本院，谓之哨符。每营各置两牌，编立字号，一付营官，一藏本院，谓之营符。凡遇征调，发符比号而行，以防奸伪。[^12]

此即管子内政遗制，治军之法，莫妙于此。要在实实行之耳。

![](/WangYangMingTuChuan(QuanX/images/00021.jpeg)

先生修濂溪书院，创射圃，辟讲堂，门人周冲、周仲、郭治、刘魁、欧阳德、何秦、黄弘纲、刘肇衮、王学益等四至。立十家牌，联保甲，奸伪无所容。屡谕父老子弟孝亲敬长，奉法修睦，息讼罢争。作《谕俗四条》，[^13]修社学，择教读刘伯颂等教童子歌诗习礼，[^14]选耆儒袁庆奇主之，弦歌盈街市。

又疏请申明赏罚：

兵士临阵退缩者，领兵官即军前斩首；领兵官不用命者，总兵官即军前斩首。其有擒斩功次，不论尊卑，一体升赏。生擒贼从勘明，决不待时。夫盗贼之日滋，由招抚之太滥；招抚之太滥，由兵力之不足；兵力之不足，由赏罚之不行。乞假臣等，以令旗令牌，使得便宜行事。[^15]

尤为要着。

又议割南靖、漳浦之地，建立县治于大洋陂，又添立巡简司，协同镇压。

兵部王琼以先生之言为然，覆奏俱依拟，赐县名曰清平，[^16]改巡抚为提督军务，给旗牌，假便宜。[^17]仍论平漳寇功，加俸一级。先生益得发舒其志。

再说南赣西接湖广桂阳，有桶冈、横水诸贼巢；东接广东龙川，有浰头诸贼巢。横水贼首谢志珊、桶冈贼首蓝天凤、浰头贼首池仲容，俱僭号称王，伪署官职，拥众据险，出入无常。屡调狼兵进讨，不能取胜。谢志珊自号征南王，闻督府方讨漳寇，乃大修战具，并造吕公车若干，欲乘隙先破南康，乘虚入广。时湖广巡抚都御史陈金，疏请三省之师夹攻桶冈。

先生曰：“桶冈、横水、左溪诸贼，荼毒三省，其患虽同，而事势各异。论湖广，则桶冈为腹心之疾；论江西，则横水为腹心之疾。今不去江西腹心之疾，而欲与湖广夹攻桶冈，失缓急之宜矣。湖广克期以十一月朔日会集，今尚在十月。横水贼闻湖广合剿之信，必谓我先攻桶冈。又见我兵未集，师期尚远，必不准备。若出其不意，进兵疾击，可以得志。已破横水，移兵桶冈，此破竹之势也。”[^18]

先生恐征横水时浰头贼乘机扰乱，乃为告谕一通，具述利害，遣报效生员黄表、义民周祥等招抚池仲容等，劝之立功自赎，且各赐银布，以安其心。一时，贼党见谕词诚恳，莫不感动。酋长黄金巢、刘逊、刘粗眉、温仲秀等随黄表等各引部下出投，情愿杀贼立功。先生用好言抚慰，选其精壮五百人为兵，随军征进，余老弱散遣之。先生已定出师之期，预先分定哨道，密授方略，那几处哨道？

一、江西都司都指挥许清，率兵一千，自南康县所溪入，攻白蓝，与本院会于横水。

一、赣州府知府刑珣，率兵一千，自上犹县石人坑入，协攻白蓝，会于横水。

一、南赣守备郏文，率兵一千，自大庾县义安入，合攻左溪，会于横水。

一、汀州府知府唐淳，率兵一千，自大庾县聂都入，合攻左溪，会于横水。

一、南安府知府季敩，率兵一千，自大庾县稳下入，合攻左溪，会于横水。

一、南康县县丞舒富，率兵一千，自上犹县金坑入，径攻左溪，会于横水。

一、赣州卫指挥余恩，率兵一千，自上犹县独孤岭入，径攻左溪，会于横水。

一、宁都县知县王天与，率兵一千，自上犹县官隘员坑入，进屯横水。

一、吉安府知府伍文定，率兵一千，搜剿稽芜等处贼巢，进屯横水。

一、广东潮州府程乡县知县张戬，率兵一千，搜剿黄雀坳等贼巢，进屯横水。

分拨十路军马，限定十月初七日，各哨齐发。又拨兵备副使杨璋、分守参议黄宏监督各营官兵往来给饷。[^19]

先生暗谕：

本院标下将领，同时进发。

号令虽出，衙门中寂然无闻。先生在赣院，左有旁门，通射圃，暇即与诸生讲学其中，或习射，每至夜分而散。次早，则诸生入院揖谢，以此为常。出兵之前一日，与诸生夜坐谈论。诸生以先生坐久，请休息。[^20]先生乃回院。及明旦，诸生集于院门，欲进谢，守门者辞曰：“公进院未几，即领兵出城去，不知何往。度此际可行二十余里矣。”其神机不测如此。

举动门且贼，安之必成功。

先生于十月初九日兵至南康。有人出首义官李正岩、医官刘福泰，素与贼通者。先生召二人至，以首状示之。二人力辩无有，先生曰：“即有之，姑释汝罪。”乃皆留于幕下，戴罪立功。

景晩，李正岩、刘福泰禀有机密事求见，先生召入，密叩之。

二人齐声禀称：“欲攻桶冈，必经由十八面地方，此乃第一险要去处。乱山环拱，岭峻道狭，从来官军不能入。今有木工张保，久在蛮中，凡建立栅寨，皆出其手。要知地利，非得此人不可。”

先生问：“张保何在？”

二人曰：“某等蒙老爷不杀之恩，誓欲报效。天幸遇着张保，已拘留在辕门之外。未奉呼唤，不敢擅自引入。”

先生即令二人出外，同张保入见，务要隐密，不得声张其事。当下，李、刘二人引张保直至后堂，叩头。

![](/WangYangMingTuChuan(QuanX/images/00022.jpeg)

横水大贼首谢志珊僭称征南王，桶冈蓝天凤称盘皇子孙，及鸡湖、双坝等巢，为乱湖广。夹攻以十一月攻桶冈，而横水、左溪观望未备。先生密布诸哨，各给旗号军令，以十月初七日分道并进……

先生曰：“闻蛮贼建立栅寨，皆出汝手，汝罪当死！”

张保连连叩头，答曰：“小人手艺为活，误入贼穴，一时贪生怕死，受其驱使，实非得已。”

先生曰：“我且不计较汝。但彼立寨之处，必然选择险要，汝在彼中，亦必备知，可细细开明左右前后大小出入之道。贼破之日，一例叙功。”

张保欣然，遂请求笔砚。先生分付李、刘二人监押，教他安坐开写。自己退回卧房，使亲随门子以酒食劳之。张保感激，即备细开出某贼寨在某山，某处是进路，某处是退路，某处山头与某寨相对，路平路险，如何上山，如何下山，恰像写卖山文契的，四址分明，滴水不漏。

门子禀道：“木工开写已完。”

先生复出召见，亲自收取，看了一遍，再把好言抚慰，即留三人于内堂厢房安歇。次早，皆授义官名色。

初十日，兵进至南坪地方，使李正岩、刘福泰引着间谍，四路分探，回报：“众贼不虞官兵猝至，各巢皆鸣锣聚众，往来呼噪，为分头御敌之计，势甚张皇。各险隘皆设有滚木礌石，已做准备。”先生乃乘夜疾进。

十一日，离贼巢三十里下寨，使人伐木立栅，开堑设堠，示以久屯之形。使报效听选官雷济、义民萧廋，分率乡兵及樵竖善登山者四百人，各给旗一面，赍铳、炮、钩、镰、枪，使由间道攀崖悬壁而上，分伏各山顶高处，预堆积茅草，约定次日官军进攻各山头，将旗竖立，举炮燃火相应。

十二日，官军至十八面隘。贼方据险迎敌，忽闻远近山顶炮声如雷，烟焰四起，官军呼噪奋勇，炮箭齐发。贼惊皇失措，以为巢穴已破，遂弃险奔溃。

先生预遣千户陈伟、高睿分率壮士数十悬崖而上，夺其险隘，尽发其木石。官军乘胜急进，呼声震天。指挥谢昶、冯廷瑞由间道先入，放火焚贼巢。贼退无所据，乃大败，四散奔走，遂连破长龙、十八面隘等七巢。

贼首谢志珊与萧贵模计议，谓横水居众险之中，可倚以自固。及闻官军四进，仓卒分众阨险出御。见横水烟焰障天，铳炮之声揺撼山谷，心胆愈裂，弃险而逃。

时各哨官兵陆续俱到，刑珣兵破磨刀坑等三巢，王天与破樟木坑等二巢，许清破鸡湖等三巢，俱至横水来会。唐淳破羊牯脑等三巢，并破左溪大巢，郏文破狮寨等三巢，余恩破长流坑等三巢，舒富破箬坑等三巢，季敩破上西峰等三巢，俱至左溪，守巡各官亦随后而至。

是日，斩大贼钟明贵、陈曰能等数人，从贼首级千余。其自相蹂践堕崖填谷而死者不计其数。贼于入路皆刊崖倒树，设阱埋签。官军昼夜涉深涧，蹈丛棘，遇险绝，则挂绳于崖树，鱼贯而上，猿擘而下，往往失堕深谷，不死为幸。

各兵至横水左溪者，皆疲困不能驱逐。会日暮，传令收兵屯扎。至次日，大雾咫尺不辨，先生令各营休兵享士，使乡导数十分探溃贼何在，并未破巢穴动静。

连日雾雨，至十五日，尚濛濛不开。各乡导回报，言诸贼预于各山绝险崖壁立寨为退保计，亦有并聚于未破各巢者。

诸将皆曰：“会剿桶冈，期在十一月朔，日已迫矣，奈何？”

先生曰：“此去桶冈尚百余里，山路绝崄，三日方达。若此处之贼未能扫尽，而移兵桶冈，瞻前顾后，备多力分，非计之得也。”

适搜山者擒一贼至，问之，乃是桶冈贼遣至横水探信者，姓钟，名景。

先生曰：“吾兵所向皆克，灭桶冈只待旦夕。汝若肯留吾麾下效用，当赦汝罪。”

钟景叩头愿降。先生因叩桶冈地利。钟景言之甚详，兼能识横水各巢路道。先生遂解其缚，赐以酒食，留于帐下。于是传令各营，皆分兵为奇正二哨，一攻其前，一袭其后，冒雾疾趋。

十六日，刑珣攻破旱坑等二巢，季敩同郏文攻破稳下等二巢。十七日，唐淳攻破丝茅坝巢。十八日，许清攻破朱雀坑等四巢。十九日，余恩攻破梅坑等二巢。二十日，刑珣又破白封龙等二巢，王天与破黄泥坑。二十二日，舒富破白水洞巢。是日，伍文定、张戬兵亦至。二十四日，伍文定破寨下巢，张戬破杞州坑巢。二十五日，张戬又破朱坑巢，伍文定破杨家山巢。二十六日，季敩又破李坑巢，许清又破川坳巢。二十七日，郏文又攻破长河洞巢，俘斩无数。

谢志珊谋遁桶冈，被刑珣活捉解来。先生奉新奏准事例，即命于辕门枭首。临刑，先生问曰：“汝一介小民，何得聚众如此之多？”

志珊曰：“此事亦非容易！某平日见世上有好汉，决不肯轻易放过，必多方钩致，与为相识，或纵其饮，或周其乏。待其感德，然后吐实告之，无不乐从矣。负千觔气力者五十余人，今俱被杀，束手就缚，乃明天子之洪福也，又何尤哉？”

因瞑目受刑。

先生他日述此事于门人，曰：“吾儒一生求朋友之益，亦当如此。”[^21]

后人论此语，不但学者求朋友当如此，虽吏部尚书为天下求才，亦当如此。有诗四句云：

同志相求志自同，

岂容当面失英雄？

秉铨谁是怜才者？

不及当年盗贼公。

考陆天池《史余》上说：先生微服与木工同入贼寨，自称工师，兼通地理。贼喜其辩说，礼为上客。先生周行其穴，密籍其险要可藏之处，绐贼，以五百人随出，约伏官军营侧，克期出兵为应。贼从其计。先生至军中，悉配其人于四郊，各不相通。自选精卒千人诈降，密携火器，埋之贼境，又辞归。至期，率兵数万而进。贼启关出迎，洞中火炮大发。精卒从后夹击，贼惶惑不能支，遂大败。平贼后，取五百人者，剜其目睛，而全其命。

今按先生《年谱》：自起兵至平贼，才二十日耳，如疾雷迅霆，安得有许多曲折？且自称工师，往来诱敌，旷日持久，亦非万全之策。此乃小说家传言之妄，当以《年谱》为据。

再说是日诛了谢志珊，诸将遂请乘胜进攻桶冈。先生询访钟景等，已知地势之详，谓诸将曰：“桶冈天险四塞，其出入之路，惟锁匙龙、葫芦洞、茶坑、十八磊、新池五处。然皆架栈梯壑，一人守之，千人难过。止有上章一路稍平，然非半月不可达。奔驰之际，彼已知备矣。莫若移屯近地，休兵养威，谕以祸福。彼见吾兵累胜，必惧而请服，如其迟疑，当进而袭之。”

乃遣戴罪义官李正岩、医官刘福泰，并降贼钟景，于二十八夜往桶冈，招安蓝天凤等。如果愿降，待以不死。期定于十一月初一日上午，至锁匙龙送款。

话分两头，却说浰头贼首池仲容，绰号池大鬓，原是龙川县大户出身，因被仇家告害，官府不明，一时气愤，与其弟仲宁、仲安聚起家丁庄户，杀了仇家一十一口，遂招集亡命，占住三浰落草。屡败官军，渐渐势大，自号金龙霸王。伪造符印，以兵力胁远近居民，壮者收为部下，富者借贷银米，稍有违抗，焚杀无遗。

龙川大姓卢珂、郑志高、陈英三人，颇有本事，各聚众千余，保守乡村。仲容欲招至入伙，卢珂等不从，互相仇杀。

先生檄岭东兵备道，先招卢珂等三家。三家遂奉约束，愿出力剿贼。遂留本村，与龙川县协同备御，仲容深恨之。及黄金巢等出降，众贼俱有纳款之意，惟池仲容不肯，谓众贼曰：“我等作贼，已非一年；官府来招，亦非一次。其言未足凭信！且待黄金巢等到官后，果无他说，我等遣人出投，亦未为晩。”

及闻十月十二日官兵已破横水，仲容始有惧色。适先生又使黄金巢等作书往招。仲容乃谓其党高飞甲曰：“官军既破横水，必乘胜直捣桶冈，次即及浰头矣，奈何？”

高飞甲曰：“前督抚曾遣人来招安，且闻黄金巢等已蒙署官录用，不若亦遣一人出投，一则缓其来攻，二则窥觑虚实。若官军势果强盛，招安果系实情，又作计较。不然，留仲安在彼处，亦好潜为内应，一面拨人守险，多备木石，以防掩袭。”

仲容以为然，乃遣其弟仲安率老弱二百余人，往至横水投降，情愿随众立功。[^22]

时横水贼已全平矣。先生谓曰：“汝既是真心纳降，本院即日加兵桶冈，汝可引本部兵往上新地屯扎。如桶冈贼奔逸到彼，用心截杀，将首级来献，便算你功。”

那上新、中新、下新三巢，是桶冈西路，去浰头甚远。先生故意调开，使其难归，外示委用，以安其心，此是先生妙计。

再说李正岩等至桶冈，先述督抚兵威，后述招抚之期。蓝天凤大喜，情愿就抚。方召其党商议此事，横水贼萧贵模逃入桶冈，来见天凤，曰：“征南王不知守险，使官军潜入内地，是以溃败。若加意隄防，虽有百万之众，岂能飞入？今锁匙龙各隘地皆绝险，其所收横水余兵，尚有千余，足可助桶冈为守。奈何自就死地，如猪羊入屠人之手乎？”

天凤意不能决，乃令各寨头目俱至锁匙龙聚议。

先生遣县丞舒富率数百人，逼锁匙龙下寨，连连遣使，催取天凤等款状。一面密使刑珣兵入茶坑，伍文定兵入西山界，唐淳兵入十八磊，张戬兵入葫芦洞，立限三十日，乘夜各至分地。是夜大雨，不得进。初一日早，雨犹未止，各军冒雨而入。天凤见屡使催款，正在商量，又见大雨，料难进兵，防备就懈弛了。忽闻四路兵已大进，惊曰：“王公用兵真如神矣！”

急收拾兵众千人，据内隘绝壁，隔水为阵，以拒官军。

邢珣率兵渡水前击，张戬之兵冲其右，伍文定又自戬兵之右，悬崖而下，绕贼傍合攻。贼不能支，且战且却。及午雨止，各兵奋击，贼大败。

王天与、舒富两路兵闻官军已入前山，亦从锁匙龙并登，各军乘胜奋击。贼悉望十八磊奔逃，正遇唐淳之兵严阵以待，又大战一场。会日暮暂息，贼犹扼险相持。

次早，诸军复合势剿杀，贼遂大败。凡破十三巢，擒斩无数。初五日至十三日，陆续又破上新、中新、下新等十巢，斩萧贵模于阵。蓝天凤率败兵，欲于桶冈后山乘飞梯直入范阳大山，却先被官军把守，前后困围，计无复之，乃投崖而死，枭其首以献。岩谷溪壑之间，僵尸填满，于是桶冈之贼略尽。

据先生报二处捷数目：

捣过巢穴共八十四处，

擒斩大贼首谢志珊、蓝天凤等八十六名颗，

从贼首级三千一百六十八名颗，

俘获贼属二千三百三十六名口，

夺回被虏男妇八十三名口，

牛马驴一百八只，

赃仗二千一百三十一件，

金银一百一十三两八钱一分。[^23]

时湖广军门已遣参将史春统兵前来会剿，行至郴州，接得先生钧牌，知会桶冈贼巢俱已荡平，不必复劳远涉。

史春大惊曰：“向议三省合剿，打帐一年，尚恐未能尽殄。今王督院之兵朝去夕平，如扫秋叶，真天人也！”

先生奏凯班师，百姓扶老携幼，手香罗拜，言：“今日方得安枕而卧。”

所经州县关隘，各立生祠。远乡之民肖像于家堂供养，岁时尸祝。

先生谓：

横水、桶冈各贼寨，散在大犹、庾岭之间，地方窎远，号令不及。议割三县之地，建立县治，及增添三处巡司，设关保障。

疏上，悉依议，赐县名曰“崇义”，附江西南安府，赐敕奖谕。

浰头贼闻桶冈复破，愈加恐惧，乃分兵为守隘拒敌之计。

先生先谕黄金巢等，密遣部下，散归贼巢左近，俟官兵一到，即据险遏贼。再谕卢珂、郑志高等，用心提备。然后遣生员黄表、义民周祥等，赍牛酒复至浰头，赏劳各酋长，并诘其分兵守隘之故。池仲容无词可解，乃诈称：“龙川义民卢珂、郑志高素有仇怨，今不时引兵相攻，若一撤备，必被掩袭。某等所以密为之防，非敢抗官兵也。”

遂遣其党鬼头王，随黄表等回报，请宽其期，当悉众出投，尽革伪号，止称新民。

先生阳信其言，遂移檄龙川，使察卢珂等擅兵仇杀之实，谓鬼头王曰：“卢珂等本院已行察去讫，如情罪果真，本院当遣大军往讨，但须假道浰头。汝等既降，先为我伐木开道，以候官军，不日征进。”

鬼头王回报，池仲容且喜且惧：所喜者，督院嗔怪卢珂等，堕其术中；所惧者，恐其取道浰头，不是好意。

复遣鬼头王来谢，且禀称：“卢珂等某自当悉力捍御，不敢动劳官军。”

恰遇卢珂、郑志高、陈英亲到督院具状，辩明其事。状中备述池仲容等平昔僭号设官，今又点集兵众，号召远姓各巢贼酋，授以总兵都督等伪官，准备抗拒官军。

先生大怒曰：“池仲容已自投招，便是一家。汝挟仇，擅自仇杀，罪已当死。又造此不根之言，乘机诬陷，欲掩前罪，本院如见肺肝。那池仲容方遣其弟池仲安领兵报效，诚心归附，岂有复行抗拒之事？”

遂扯碎其状，诧之使出：“再来渎扰，必斩！”

却教心腹参谋，密向他说：“督府知汝忠义，适来佯怒，欲哄诱浰头自来。你须是再告，告时受杖三十，暂系数旬，方遂其计。”

卢珂等依言，又来告辩。先生益怒，喝令缚珂等斩首来报，标下众将俱为叩头讨饶。先生怒犹未解，将卢珂责三十板，喝令监候。

池仲安等在幕下，闻珂等首辩，心怀惊惧。及见先生两次发怒，然后大喜，率其党欢呼罗拜，争诉珂等罪恶。

先生曰：“本院已体访明白，汝可开列恶款来，待我审实后，当尽收家属处斩，以安地方。”

仲安益大喜，作家书，付鬼头王，回报其兄仲容去讫。

卢珂等既入监，先生又使心腹参随，只说要紧人犯在监，不放心，教他巡阅。却暗地致督府之意，安慰珂等，说：“事成之日，当有重用。你可密地分付家属，整顿人马，伺候军令差遣。”

珂等感泣曰：“督府老爷为地方除害。若用我之时，虽肝脑涂地，亦无所恨。”

先生又使生员黄表、听选官雷济安慰池仲容，说：“督府已知卢珂等仇杀之情，汝等勿以此怀疑。”

仲容大排筵席，管待黄表、雷济二人，坐中夸：“督府用兵如神，更兼宽宏大量，来者不拒，黄金巢等俱授有官职。你等若到麾下，自当题请重用。”

仲容拱手曰：“全仗先生们提挈。”

黄表因私谓所亲信贼酋曰：“卢珂等说令兄恶迹多端，无非是妒忌之意。虽然督府不信，令兄处也该自去投诉。”

仲宁唯唯。言于仲容，仲容迟疑不行。

十二月二十日，先生大军已还南赣，各路军马俱已散遣，回归本处。先生乃张乐设饮，大享将士。示谕城中云：

督抚军门示：向来贼寇抢攘，时出寇掠，官府兴兵转饷，骚扰地方，民不聊生。今南安贼巢尽皆扫荡，而浰头新民又皆诚心归化，地方自此可以无虞。民久劳苦，亦宜暂休息为乐。乘此时和年丰，听民间张灯鼓乐，以彰一时太平之盛。

先生又曰：“乐户多住龟角尾，恐有盗贼藏匿，仰悉迁入城中，以清奸薮。”

于是街巷俱燃灯鸣鼓，倡优杂沓，游戏为乐。

先生又呼池仲安至前，谓曰：“汝兄弟诚心向化，本院深嘉。闻卢珂党与最众，虽然，本身被系，其党怀怨，或掩尔不虞，事不可知。今放尔暂归浰头，帮助尔兄防守。传语尔兄，小心严备，不可懈弛失事。”

仲安叩头感谢。先生又使指挥俞恩护送仲安，并赍新历，颁赐诸酋。诸酋大喜，盛筵设款。仲安又述督府散兵安民及遣归协守之意，无不以手加额，踊跃谢天。

时黄表、雷济尚留寨内，会饮中间，仲容说道：“我等若早遇督府，归正久矣。”

表、济曰：“尔辈新民，不知礼节。今官府所以安辑劳来尔等甚厚，况且遣官颁历，奈何安坐而受之？论礼亦当亲往一谢。”

余恩曰：“此言甚当！况卢珂等日夜哀诉，说你谋反有据。官府若去拘他，他断然拒命不来。何不试拘对理，看他来与不来，即此可证反情之实。”

仲容曰：“若督府来唤对理，岂有不去之理？”

表、济又曰：“今若不待拘唤，竟往叩谢，须便就诉明卢珂等罪恶，官府必益信尔无他，珂等诈害是实，杀之必矣。”

所亲信贼酋亦从中力劝。仲容以为然，乃谓其众曰：“若要伸，先用屈。输得自己，赢得他人。赣州伎俩，亦须亲往勘破。”

遂定计，选麾下好汉，并所亲信者共九十三人，亲至赣州，来见督府。仲宁、仲安留于本寨。[^24]余恩等先驰归报。

先生乃密遣人传谕属县：“勒兵分哨付本院，不时檄到即发。”

又遣千户孟俊，先至龙川，督集卢珂、郑志高、陈英三家兵众。又以路从浰巢经过，恐其起疑，于是另写一牌，牌上开写：

卢珂等擅兵仇陷过恶，仰龙川县密拘三家党属，解至本院问究。

却将真牌藏于贴肉秘处。孟俊行至浰头，贼党一路盘问，俊出牌袖中示之，故意嘱他：“此官府秘密事情，万勿泄漏！”

贼皆罗拜，争献酒肉，为之向导，送出浰巢。一路上其党自相传说，无不欢喜。孟俊到了龙川，方出真牌，部勒三家兵众。巢中诸贼传闻，皆以为拘捕其党，并不他疑。

仲容等到于赣州，正似猪羊近屠户之家，一步步来寻死地。仲容把一行人众营于教场，单引亲信数人进院参谒。先生用好言抚慰，问：“此来许多人众？”

仲容禀曰：“随从不过九十余人。”

先生曰：“既是九十余人，必须拣个极宽的去处安顿方好。”

问中军官：“何处最为宽闲？”

中军官禀道：“惟有祥符寺地最宽敞，房屋亦俱整齐。”

先生曰：“就引至祥符寺居住罢。”

又问：“众人今在何处？”

中军官不等仲容开口，便禀道：“众人见屯教场。”

先生伪变色曰：“尔等皆我新民，不来见我，而营于教场，莫非疑心本院么？”

仲容惶恐，叩首曰：“就空地暂息，听老爷发放，岂有他意？”

先生曰：“本院今日与你洗雪，复为良民，也非容易。你若悔过自新，学好做人，本院还有扶持你处。”

仲容叩谢而出。

既至祥符寺，见宫室整洁，又有参随数人为馆伴，赐以米薪酒肉，标下各官俱来相拜，各有下程相送，欢若同僚，喜出望外。时乃闰十二月二十三日也。

参随等日导众贼游行街市，见各营官军果然散归，街市上张灯设戏，宴饮嬉游，信以为督府不复用兵矣。又密赂狱卒，私往觇卢珂等动静，果然械系深固。

狱卒又说：“官府已行牌，拘其家属，一同究问，不日取斩。”

仲容大喜曰：“吾事今日始得万全也！”

先生复制长衣油靴，分给众贼，使参随教之习礼。一日，又漫给布帛，未曾开明分别赏赐，于是老少互争。

参随禀知，先生曰：“本院多事，未及细开，何不教他开一花名手本？下次照依次序给赏，老少不乱，岂不便乎？”

仲容依言，开手本送上，于是尽得其九十三人名姓。

过五日，仲容等辞归，先生曰：“自此至浰有八九日程途，即今往，不能到家过岁矣。新春少不得又来贺节，多了一番跋踄。况赣州今岁灯事颇盛，在此亦不寂寞，何不以正月回去？”

贼中少年喜观灯，且得游于娼家，参随复借贷银钱，诸贼皆欣然忘归。

至元旦，随班入贺行礼。下午，仲容复入辞，先生曰：“汝谒正，尚未犒赏，奈何就去？初二日本院尚未得暇，初三日当有薄犒。”

次日，令有司送酒于寺馆，参随官携妓女陪侍，众贼欢饮竟日。

预悬牌于辕门，牌上写道：

浰头新民池仲容等，次日齐赴军门领赏，照依花名次序，不许搀前哗乱。领赏过，三叩头即出，齐赴兵备道叩谢，事毕径回，不必又辞。

本院参随官抄写牌面，与众贼看了，无不欢喜。

是夜，先生密谕守备郏文，令拨经战甲士六百人，分作二十队，伏于射圃。候本院犒赏贼酋，每五名一班，鼓吹送出院门，过射圃，则以甲士一队擒而杀之。大约六人制一人，度无不胜。事了之后，只用一人在龙县丞处回话。

龙县丞者名光，原是正途出身，为吉安县丞。因不善逢迎，上司不喜，要赶逐他。太守伍文定察其人可用，言其冤于先生，留作参随。

先生又召龙光，分付：“汝可引甲士一队，妆做衙门公役，各藏暗器，立于大门照墙之下。如贼党中有强力难制者，你令手下甲士上前相帮。若了事时，你便遥立屏墙，使我望见，以慰我心。倘有他变，趋入报我。”

又分付有司预备花红、羊豕、坛酒、历日、银两之类。院内军将随常排列，自有规矩。

亦密谕中军官：“只等本院号令，一齐下手。”

至初三日侵早，军门上已吹打过二次，各官俱集。

池仲容引着九十三人，都穿着军门颁赐长衣油靴，整整齐齐，来至院前，见巡捕官在院门上结彩，问其缘故，答道：“今日老爷犒赏新民，乃是地方吉庆之事，如何不挂彩？”

须臾，屠户牵许多猪羊来到。

参随指与仲容道：“这都是你们的赏物。”

众贼预先欢喜。

须臾，三通吹打，放铳开门，文武属官进院作揖。仲容等亦随入叩头。礼毕，先生先唤池仲容到前，说：“你自头目，倡率归顺，与众不同。”

将案上大葵花银杯赐酒三大杯，草花一对，红绢二段缠身，犒银三两，大馍馍一盘，羊肉豕肉各五斤，酒二坛。分付：“你且站在一边，看本院赏完众人，拨门上家丁一名，送你归寺。”

仲容复叩头称谢。

此时天门、二门两班乐人大吹大擂，阶下屠户杀猪宰羊，论斤分剁，好不热闹。仲容双花双红，立于泊水檐下，何等荣耀！便似新得了科第一般，不胜之喜。众贼候赏的一个个伸头舒颈，在阶下专听唱名。先生将花名手本付与中军，分付道：“依次唱名，每五名做一班，鼓乐导出。也教百姓看见，晓得从顺的好处，四方传说。”

中军官领诺，手执手本，高唱某某，众贼答应。每五名做一字脆着，每名草花一对，红布一匹，都是中军官与他插缠，亦各赐热酒二杯，犒赏银一两，大馍馍十枚，羊肉豕肉各一斤，酒一小坛。

贼人要将馍馍银封置于袖中，中军官道：“你若藏了，不见督府老爷的恩典。须是放在外面，教众百姓们大家观看。”

乃教他将衣兜子兜起馍馍，右手抱着酒坛，手中就捻着银封，左手提着猪羊肉，东脚门进，西脚门出。刚到射圃前，那三十名甲士先在那里挨次伺候，六人伏侍一个，已自众寡不敌，况且没心人对了有心人，双手又拿着许多赏物，身上穿着长衣，又被红布缠住，脚下油靴底滑，许多不方便。虽有强悍有本事的，也减了数分。不消得十分费力，便都了当，就将五个银封缴到龙县丞处为信。这里杀人，里面热闹之际，那得知道？一五一十，只管送将出来。龙县丞在屏墙下，数过第十七队，已了过八十五人矣，算道：“院内连池仲容只有九人，不足为虑。”

乃走入院门，意欲回复。

先生遥见龙光走进，疑外厢有变，注目视之，见龙光行步甚缓，知其无他，心下方才安稳。龙县丞步至堂，取茶一瓯，送至先生案前，密禀曰：“都了却！”

先生以头麾去。中军官又唤五名，已跪下领赏。

先生曰：“汝等俱是少年后辈，前日何得与年长者争赏？须绑出捆打二十，以示教诲。”

因指未赏者三人曰：“汝亦是争赏者，且只教诲你八个人。”

中军官及两班勇士一齐上前绑缚。池仲容色变，肚中如七八个吊桶，一上一落，好不安稳。一时在他矮檐下，怎敢不低头？

先生见各贼绑完，唤池仲容到前，说：“汝虽投顺，去后难保其心。”

仲容方欲启口分辨，先生喝声：“中军官，也与我绑着！”就于袖中出卢珂等首状，当面逐款质问：“伪檄上金龙霸王印信，从何而来？”

仲容顿口无言，惟有叩头请死。

先生命押付辕门，同八人斩首号令。仲容到辕门之外，方知领赏众贼俱已杀完，悔之无及，瞑目受刑。正是：

人恶人怕天不怕，

人善人欺天不欺。

善恶到头终有报，

只争来早与来迟。

先生用计，不动声色，除了积年的反贼，满城官吏士民无不称快。犒贼之物，一毫不失，即以赏有功甲士。狱中放出卢珂、郑志高、陈英，厚加赏赐，不在话下。

时日已过午，先生退堂，一个头旋，昏倒在地。左右慌忙扶起，呕吐不止。众官俱至私衙问安。

先生曰：“连日积劳所致，非他病也。幸食薄粥，稍静坐片时，安然如故矣。”[^25]

是夜，先生发檄催各路兵，期定本月初七日，于三浰相会，一同捣巢。那几路？

从广东惠州府龙川县入者，共三路：

知府陈祥，兵从和平都入；

指挥姚玺，兵从乌虎镇入；

千户孟俊，兵从平地水入。

从江西赣州府龙南县入者，共四路：

指挥余恩，兵从高沙堡入；

推官危寿，兵从南平入；

知府邢珣，兵从太平堡入；

指挥郏文，兵从冷水径入。

从赣州府信丰县入者，共二路：

知府季斅，兵从黄田冈入；

县丞舒富，兵从乌径入。

先生自率帐下官兵，从龙南冷水径直捣下浰大巢。[^26]

却说巢中诸贼，先前得池仲容书信，说赣州兵俱已散归，督府待之甚厚，不日诛卢珂等。传去各巢，人人信以为真，各自安居，不做准备。初闻官兵四路并进，怪仲容无信到，尚不以为然。比及打听得实，官兵已至龙子岭，去贼巢甚近了，一时惊惶失措，乃悉其精锐，据险设伏，并势迎敌。

官军聚为三冲，犄角而前。指挥余恩兵首先遇贼，百长王受奋勇前进，与贼大战，约莫三十余合，贼兵稍却。王受追赶里许，贼伏四起，将王受围困垓心，左冲右突，不能出去。忽闻东角头鼓噪之声，一队官军杀将入来，乃是惠州府推官危寿部下义官叶芳也。伏兵见有接应，正欲分兵迎敌，千户孟俊兵又从冈后杀到，横冲贼伏，与王受合兵。三路军马同时剿杀，呼声震天，贼大奔溃。官军乘胜逐北，三浰大巢俱不能守。各路兵闻大巢已破，心胆益壮，各自奋勇立功，连破五花障、白沙、赤唐等巢穴十一处，斩级无数。其夜，败贼复奔铁石障、尺八岭等巢穴。

次早，先生传令各哨官兵：

探贼所往，分投急击。

初九日，知府陈祥破铁石障巢，斩池仲宁，获金龙霸王伪印及违禁旗炮各物。于是，复克羊角山等巢穴二十三处，擒斩更多。各巢奔散之贼，其精悍者尚有八百多人，高飞甲等率之，复哨聚于九连山。那九连山高有百仞，横亘数百余里，俱是顽石卓立，四面抖绝，止东南崖壁之下一条线路可通。贼又将木石堆积崖上，只等我兵到时，发石滚木，百无一全。先生传选精锐七百人，将所获贼人号衣穿着，假作奔溃之贼，乘夜直冲崖下涧道而过。贼认做各巢败散之党，于崖上招呼。我兵亦佯与呼应，贼遂不疑。我兵已度险，遂扼断其后路。

次日黎明，我兵放起炮来，贼方知是官军并势来攻。我兵所据，反在贼崖上面。从上击下，贼不能支，遂退。高飞甲与池仲安商议，分队潜遁。先生预令各哨官兵四路埋伏，贼遇伏辄败，又杀五百余人。池仲安中箭而死。高飞甲率残党三百余人，分逃上下坪、黄田坳等处。各哨官兵复约会搜捕，见贼便杀，高飞甲亦为守备郏文所斩。有名贼徒剿灭殆尽，惟张仲全等二百余人，聚于九连谷口，呼号痛哭，自言：“本是龙川良民，被池仲容等迫胁在此，与他搬运木石。只因贪恋残生，受其驱役，并不曾见阵厮杀，求开生路。”

![](/WangYangMingTuChuan(QuanX/images/00023.jpeg)

# 回军龙南诗

百里妖氛一战清，万峰雷雨洗回兵。未能干羽苗顽格，深愧壶浆父老迎。莫倚谋攻为上策，须还内治是先声。功微不愿封侯赏，但乞蠲输绝横征。甲马新从鸟道回，览奇还更陟崔嵬。寇平渐喜流移复，春暖兼欣农务开。两窦高明行日月，九关深黑闭风雷。投簮最好支茅地，恋土犹怀旧钓台。洞府人寰此最佳，当年空自费青鞋。麾幢旖旎悬仙仗，台殿高低接纬阶。天巧固应非斧凿，化工无乃太安排？欲将点瑟携童冠，就揽春云结小斋。阳明山人旧有居，此地阳明景不如。但在乾坤皆逆旅，曾留信宿即吾庐。行窝巳许人先号，别洞何妨我借书。他日巾车还旧隐，应怀兹土复乡闾。春山随处款归程，古洞幽虚道意生。涧壑风泉时远近，石门萝月自分明。林僧住久炊遗火，野老忘机罢席争。习静未缘成久歇，却惭尘土逐虚名。回军龙南道中，小憇玉石岩，用韵书此，阳明山人王守仁伯安识。

先生遣报效生员黄表往验，果然俱是老弱，且从贼未久，其情可怜。乃使赣州邢知府往抚其众，籍其名数，安插于白沙地方，复为良民。[^27]

此番用兵，自正月初七日起，至三月初八日止，通计两月内：

捣过巢穴三十八处，

斩大贼首二十九名颗，

次贼首三十八名颗，

从贼二千零六名颗，

俘获贼属男妇八百九十名口，

夺获牛马一百二十二只匹，

器械赃仗二千八百七十件，

赃银七十两六钱六分。

先生上疏奏捷，请于和平峒添设县治，以扼三省之冲。得旨，准添设，名和平县。[^28]升先生都察院右副都御史，荫一子锦衣卫，世袭千户。辞免，不允。时正德十三年也。[^29]诸贼既平，地方安靖，乃得专意于讲学。大修濂溪书院，将《古本大学》《朱子晩年定论》付梓，凡听教者悉赠之。[^30]时门人徐爱亦举进士，刻先生平昔问答行于世，命曰《传习录》。[^31]海内读其书，无不想慕其人也。江西名士邹守益等执贽门下，[^32]生徒甚盛。

![](/WangYangMingTuChuan(QuanX/images/00024.jpeg)

十四年己卯，先生至虔台，作《三箴》自儆。[^33]干戈倥偬中，日出射圃切磋歌诗习射，若事无。[^34]门人王思、李中、邹守益、郭持平、杨凤、杨鸾、梁焯及冀元亨等偕至军中。致书杨士德、薛尚谦曰：“破山中贼易，破心中贼难。区区剪除草窃，何足为异？诸君扫荡心腹之寇，以收廓清平定，此诚大丈夫不世伟绩！”[^35]

先生尝论三教同异，曰：

仙家说到虚，圣人岂能于虚上加一毫实？佛家说到无，圣人岂能于无上加一毫有？但仙家说虚，从养生来；佛家说无，从出离生死苦海来，却于本体上加却这些子意在。良知之虚，便是天之太虚；良知之无，便是太虚之无形。日月风雷、山川民物，凡有象貌形色，皆在太虚无形中发用流行，未尝为天障碍。圣人只是顺其良知之发用，天地万物皆在于我。[^36]

正是：

道在将兴逢圣世，

文当未丧出明师。

人人有个良知体，

不遇先生总不知。

[^1]:  据正德十年（1515）八月《乞养病疏》：“顷来南都，寒暑失节，病遂大作。且臣自幼失母，鞠于祖母岑，今年九十有六，耄甚不可迎侍，日夜望臣一归为诀。臣之疾痛，抱此苦怀，万无生理。”（《王阳明全集》卷九，第325页。）又据正德十一年（1516）十月时升南赣佥都御史作《辞新任乞以旧职致仕疏》：“臣自幼失慈，鞠于祖母岑，今年九十有七，旦暮思臣一见为诀。去岁乞休，虽迫疾病，实亦因此。臣敢辄以蝼蚁苦切之情控于陛下，冀得便道先归省视岑疾，少伸反哺之私，以俟矜允之命。臣衷情迫切，不自知其触昧条宪。臣不胜受恩感激，渎冒战惧，哀恳祈望之至！”（《王阳明全集》卷九，第330页。）
[^2]:  阳明正德十一年（1516）十月，归省至越时，王思舆语季本曰：“阳明此行，必立事功。”本曰：“何以知之？”曰：“吾触之不动矣。”（《年谱》，《王阳明全集》卷三十三，第1365页。）
[^3]:  此事见《年谱》，《王阳明全集》卷三十三，第1366页。
[^4]:  此事见《年谱》，《王阳明全集》卷三十三，第1366页。
[^5]:  《十家牌法告谕各府父老子弟》《案行各分巡道督编十家牌》，《王阳明全集》卷十六，第587—590页。
[^6]:  据《选拣民兵》：“夫事缓则坐纵乌合，势急乃动调狼兵，一皆苟且之谋，此岂可常之策？古之善用兵者，驱市人而使战，假闾戍以兴师。岂以一州八府之地，遂无奋勇敢战之夫？事豫则立，人存政举。”“为此案仰四省各兵备官，于各属弩手、打手、机快等项，挑选骁勇绝群、胆力出众之士，每县多或十余人，少或八九辈；务求魁杰异材，缺则悬赏召募。大约江西、福建二兵备，各以五六百名为率；广东、湖广二兵备，各以四五百名为率。中间若有力能扛鼎、勇敌千人者，优其廪饩，署为将领。召募犒赏等费，皆查各属商税赃罚等银支给。”“所募精兵，专随各兵备官屯扎，别选素有胆略属官员分队统押。”“则各县屯戍之兵，既足以护防守截；而兵备募召之士人，可以应变出奇。”（《王阳明全集》卷十六，第585—586页。）
[^7]:  “纪庸”，应为“纪镛”，见《闽广捷音疏》，《王阳明全集》卷九，第336页。
[^8]:  据《剿捕漳寇方略牌》：“于公文至日，便可扬言。本院新有明文，谓：天气向暖，农务方新，兼之山路崎险，林木蓊翳，若雨水洊至，瘴雾骤兴，军马深入，实亦非便。莫若于要紧地方，量留打手机兵，操练隄备。其余军马，逐渐抽回；待秋收之后，风气凉冷，然后三省会兵齐进。或宣示远近，或晓谕下人，此声既扬，却乃大飨军士，阳若犒劳给赏，为散军之状；实则感激众心，作兴士气。”（《王阳明全集》卷十六，第591页。）
[^9]:  据《钦奉敕谕切责失机官员通行各属》：“参看各官顿兵不进，致此败衄，显是不奉节制，故违方略，正宜协愤同奋，因败求胜，岂可辄自退阻，倚调狼兵，坐失机会。”（《王阳明全集》卷十六，第599页。）又据《案行漳南道守巡官戴罪督兵剿贼》：“今据前因，参照指挥高伟既奉差委督哨，自合与覃桓等相度机宜，协谋并进；若乃孤军轻率，中贼奸计，虽称督兵救援，先亦颇有斩获，终是功微罪大，难以赎准。广东通判陈策，指挥黄春，千百户陈洪、郑芳等，既与覃桓等面议夹攻，眼见摧败，略不应援，挫损军威，坏事非细，俱属违法。各该领兵守备、兵备、守巡等官，督提欠严，亦属有违，合就通行参究；但在紧急用人之际，姑且记罪，查勘督剿。”（《王阳明全集》卷十六，第594页。）
[^10]:  王阳明少年时便留意八阵图，据黄绾《阳明先生行状》，“钦差督造威宁伯王公坟于河间，驭役夫以什伍之法，暇即演八阵图，识者已知其有远志。”（《王阳明全集》卷三十八，第1556页。）
[^11]:  参见《回军上杭》《喜雨三首》，《王阳明全集》卷二十，第821—822页；《时雨堂记》，《王阳明全集》卷二十三，第994页；《书察院行台壁》，《王阳明全集》卷二十四，第1010页。
[^12]:  《兵符节制》，《王阳明全集》卷十六，第601—602页。据《管子》：“管子对曰：‘昔者，圣王之治其民也，参其国而伍其鄙，定民之居，成民之事，以为民纪，谨用其六秉，如是而民情可得，而百姓可御。’桓公曰：‘六秉者何也？’管子曰：‘杀、生、贵、贱、贫、富，此六秉也。’桓公曰：‘参国奈何？’管子对曰：‘制国以为二十一乡，商工之乡六，士农之乡十五。公帅十一乡，高子帅五乡，国子帅五乡，参国故为三军。公立三官之臣，市立三乡，工立三族，泽立三虞，山立三衡。制五家为轨，轨有长。十轨为里，里有司。四里为连，连有长。十连为乡，乡有良人。三乡一帅。’桓公曰：‘五鄙奈何？’管子对曰：‘制五家为轨，轨有长。六轨为邑，邑有司。十邑为率，率有长。十率为乡，乡有良人。三乡为属，属有帅。五属一大夫，武政听属，文政听乡，各保而听，毋有淫佚者。’”（《小匡第二十》，《管子》卷八。）
[^13]:  《谕俗四条》，《王阳明全集》卷二十四，第1010—1011页。
[^14]:  据《训蒙大意示教读刘伯颂等》：“大抵童子之情，乐嬉游而惮拘检，如草木之始萌芽，舒畅之则条达，摧挠之则衰痿。今教童子，必使其趋向鼓舞，中心喜悦，则其进自不能已。譬之时雨春风，沾被卉木，莫不萌动发越，自然日长月化；若冰霜剥落，则生意萧索，日就枯槁矣。故凡诱之歌诗者，非但发其志意而已，亦所以泄其跳号呼啸于咏歌，宣其幽抑结滞于音节也；导之习礼者，非但肃其威仪而已，亦所以周旋揖让而动荡其血脉，拜起屈伸而固束其筋骸也。”（《王阳明全集》卷二，第99页。）
[^15]:  据《申明赏罚以励人心疏》：“特敕兵部俯采下议，特假臣等令旗令牌，使得便宜行事。如是而兵有不精，贼有不灭，臣等亦无以逃其死。”（《王阳明全集》卷九，第345页。）据《攻治盗贼二策疏》：“乞要申明赏罚，假臣等令旗令牌，使得便宜行事，庶几举动如意，而事功可成。”（《王阳明全集》卷九，第349页。）阳明请示王琼：“惟望老先生授之以成妙之算，假之以专一之权，眀之以赏罚之典。生虽庸劣，无能为役，敢不鞭策驽钝，以期无负推举之盛心。”（《与王晋溪司马》，《王阳明全集》卷二十七，第1104页。）
[^16]:  《添设清平县治疏》，《王阳明全集》卷九，第353—356页。
[^17]:  阳明提督军务、给旗牌，得以应对随时可能出现的宁藩叛乱：“先宁藩之未变，朝廷固已阴觉其谋，故改臣以提督之任，假臣以便宜之权，使据上游以制其势。故臣虽仓卒遇难，而得以从宜调兵，与之从事。当时帷幄谋议之臣，则有若大学士杨廷和等，该部调度之臣，则有若尚书王琼等，是皆有先事御备之谋，所谓发纵指示之功也。”（《辞封爵普恩赏以彰国典疏》，《王阳明全集》卷十三，第503页。）
[^18]:  据《横水桶冈捷音疏》：“议得桶冈、横水、左溪诸贼，荼毒三省，其患虽同，而事势各异。以湖广言之，则桶冈诸巢为贼之咽喉，而横水、左溪诸巢为之腹心；以江西言之，则横水、左溪诸巢为贼之腹心，而桶冈诸巢为之羽翼。今不先去横水、左溪腹心之患，而欲与湖广夹攻桶冈，进兵两寇之间，腹背受敌，势必不利。今议者纷纷，皆以为必须先攻桶冈，而湖广克期乃在十一月初一日，贼见我兵未集，而师期尚远，且以为必先桶冈，势必观望未备。今若出其不意，进兵速击，可以得志。已破横水、左溪，移兵而临桶冈，破竹之势，蔑不济矣。”（《王阳明全集》卷十，第381页。）
[^19]:  参见《征剿横水桶冈分委统哨牌》，《王阳明全集》卷十六，第609—616页。其中“石人坑”应为“石坑”；“黄雀坳”应为“黄径坳”。
[^20]:  阳明在战场上表现出超常的精力，据后学所言，与其有特殊的休养生息的方法有关。王慎中问王畿：“先师在军中四十日未尝睡，有诸？”王畿曰：“然。此原是圣学。古人有息无睡，故曰：‘向晦入燕息。’世人终日扰扰，全赖后天渣滓厚味培养，方彀一日之用。夜间全赖一觉熟睡方能休息。不知此一觉熟睡，阳光尽为阴浊所陷，如死人一般。若知燕息之法，当向晦时，耳无闻，目无见，口无吐纳，鼻无呼吸，手足无动静，心无私累，一点元神，与先天清气相依相息，如炉中种火相似，比之后天昏气所养，奚啻什百。是谓通乎昼夜之道而知。”（《三山丽泽录》，《王畿集》卷一，凤凰出版社，2007年，第13页。）
[^21]:  参见《年谱》，《王阳明全集》卷三十三，第1376页。
[^22]:  参见《浰头捷音疏》，《王阳明全集》卷十一，第400—401页。
[^23]:  “牛马驴一百八只”，应为“牛马骡六百八只匹”。参见《横水桶冈捷音疏》，《王阳明全集》卷十，第387页。另据《平茶寮碑》：“凡破巢八十有四，擒斩三千余，俘三千六百有奇。释其胁从千有余众，归流亡，使复业。”（《王阳明全集》卷二十五，第1043—1044页。）
[^24]:  “九十三人”应为“四十余人”，参见《浰头捷音疏》，《王阳明全集》卷十一，第402页。另见《平浰头碑》：“丁未，破三浰，乘胜归北。大小三十余战，灭巢三十有八，俘斩三千余。”（《王阳明全集》卷二十五，第1044页。）
[^25]:  阳明征剿横水、桶冈、浰头时，是带病上阵的。据正德十三年（1518）《乞休致疏》：“自去岁二月往征闽寇，五月旋师；六月至于九月，俱有地方之警；十月攻横水，十一月破桶冈，十二月旋师；未几，今年正月又复出剿浰贼。前后一岁有余，往来二三千里之内，上下溪涧，出入险阻，皆扶病从事。”“但惟臣病月深日亟，百疗罔效，潮热咳嗽，疮疽痈肿，手足麻痹，已成废人。”（《王阳明全集》卷十一，第392—393页。）
[^26]:  参见《浰头捷音疏》，《王阳明全集》卷十一，第402—403页。
[^27]:  参见《犒赏新民牌》，《王阳明全集》卷三十，第1198—1199页；《浰头捷音疏》，《王阳明全集》卷十一，第405页。
[^28]:  参见《添设和平县治疏》，《王阳明全集》卷十一，第407—412页；《再议平和县治疏》，《王阳明全集》卷十一，第423—426页。按：和平县后改称平和县。
[^29]:  参见《辞免升荫乞以原职致仕疏》，《王阳明全集》卷十一，第417—419页。正德十四年正月十四日再上《乞放归田里疏》，恳请致仕，均未允。（《王阳明全集》卷十一，第431—433页。）
[^30]:  《大学古本序》作于正德十八年戊寅（1518）。（《王阳明全集》卷七，第270—271页。）据《朱子晚年定论》序，该文作于正德（1515）乙亥冬十一月。（《王阳明全集》卷三，第145页。）
[^31]:  徐爱为正德三年（1508）进士，自正德七年开始记录阳明讲学语录，正德十三年（1518）卒。据《年谱》，正德十三年，“八月门人薛侃刻《传习录》。侃得徐爱所遗《传习录》一卷，序二篇，与陆澄各录一卷，刻于虔”。（《王阳明全集》卷三十三，第1385页。）
[^32]:  正德六年辛未（1511），邹守益“会试第一。先是，文成王公移令庐陵，先生慕而谒之，一见期许。是岁，王公以吏部主事司分校”，“遂冠南宫”。正德十四年己卯（1519），邹守益“就质王公于虔台”，王阳明为其开示：“致知者，致吾心之良知于事事物物也。致吾心之良知于事事物物，则事事物物皆得其理矣。独即所谓良知也。慎独者，所以致其良知也。戒谨恐惧，所以慎其独也。《大学》《中庸》之旨一也。”邹守益豁然有悟，遂执贽师事焉。（耿定向《东廓邹先生传》，《耿天台先生文集》卷十四，明万历刻本，第10—11页。）
[^33]:  《三箴》，见《王阳明全集》卷二十五，第1046—1047页。
[^34]:  “读书讲学，此最吾所宿好，今虽干戈扰攘中，四方有来学者，吾亦未尝拒之。”（《赣州书示四侄正思等》，《王阳明全集》卷二十六，第1088页。）
[^35]:  《与杨仕德薛尚谦》，《王阳明全集》卷四，第188页。此书作于正德十二年（1517）。
[^36]:  《传习录下》，《王阳明全集》卷三，第121页。阳明与仙家亦有一则传奇，据《虔台梦》：“阳明先生在赣州，都府军令甚严，宿卫之士无敢偶语离次者。一夕，于中夜，卫士偶见府门洞开，有一道流自外至，长髯蕉扇，俨如洞宾。一童子执纱灯前导以入，门复闭。久之，开门送出，长揖别去，甚速，不知所之。见者惊愕，门如故。天明，遂相传言。自守巡以下皆知之。已而守巡入揖，先生遂自言梦纯阳真人来访，‘吾问：“如何谓之仙？”彼曰：“非儒之至者，不足以称真仙。”吾又问：“如何谓之儒？”曰：“非仙之至者，不足以言真儒。”良久别去。’守巡乃敢言夜来卫士所见，始知纯阳之果至也。”（董穀《碧里杂存》，第15页。）