   

# 附录一  
三教偶拈叙

冯梦龙

……仙人，于是鼎湖瑶池神其说，蓬莱方壶侈其胜，安期羡门异其人，咒禁符水岐其术。要之，方外别是一种，与道无与。故刘歆《七略》以道家为诸子，神仙为方技，良有以尔。迨李少君、寇谦之之辈，务为迂怪附会，以干人主之泽，而神仙与道合为一家，遂与儒教绝不相似。此道与儒分合之大略也。

若夫佛乃胡神，西荒所奉。相传秦时，沙门利室房入朝，始皇囚之，有金人穿牖而去。至汉明帝时，金人入梦，遣使请经四十二章于西域，而佛之名始闻。浸假而琳宫创于孙吴，法藏广于苻秦，忏科备于萧梁，释教乃大行，而俨然与儒、道鼎立为三，甚且掩而上之。此三教始终之大略也。

是三教者，互相讥而莫能相废。吾谓得其意皆可以治世，而袭其迹皆不免于误世。舜之被袗鼓琴，清净无为之旨也；禹之胼手胝足，慈悲徇物之仁也。谓舜禹为儒可，即谓舜禹为仙、为佛，亦胡不可？而儒者乃谓汉武惑于仙而衰，梁武惑于佛而亡，不知二武之惑正在不通仙佛之教耳。汉武而真能学仙，则必清净无为，而安有算商车、征匈奴之事？梁武而真能学佛，则必慈悲徇物，而安有筑长堰、贪河南之事？宋之崇儒讲学，远过汉唐，而头巾习气刺于骨髓，国家元气日以耗削。试问航海而犹讲《大学》，与戎服而讲《老子》《仁王经》者，其蔽何异？则又安得以此而嗤彼哉！余于三教概未有得，然终不敢有所去取其间。于释教，吾取其慈悲；于道教，吾取其清净；于儒教，吾取其平实。所谓得其意皆可以治世者，此也。

偶阅《王文成公年谱》，窃叹谓文事武备，儒家第一流人物，暇日演为小传，使天下之学儒者，知学问必如文成，方为有用。因思向有济颠、旌阳小说，合之而三教备焉。夫释如济颠，道如旌阳，儒者未或过之，又安得以此而废彼也？

东吴畸人七乐生撰

（录自中华书局1990年影印《古本小说丛刊》第四辑，原缺一页。）