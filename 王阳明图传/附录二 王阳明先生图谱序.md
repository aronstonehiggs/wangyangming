   

# 附录二  
王阳明先生图谱序

王宗沐

昔者孔子之没也，游、夏门人以有若貌似孔子，欲以所事孔子事之，而曾子独以为不可，曰：“江汉以濯之，秋阳以暴之，皜皜乎不可尚已。”盖深言之也。本体之在人，流贯圆莹，昭明灵变，所谓建于天地而彻于古今者，一刻未尝息，一毫不可污，其斯以为皜皜也。孔子之所以为孔子，全是而已。如徒以貌也，则途之人有肖者焉。至语其精心，则不极于皜皜者，不可以语精，而况于形乎？心无似者也。曾子之称孔子也，不道其绥来动和之所为用，而指其光辉洁白之所以妙。盖自颜子而后，惟曾子得其深，此曾子、游、夏之辩也。虽然，余尝思之矣，曾子盖亦有未尽者，三千笃信，沦浃肌髓，一旦泰山颓坏，众志茕然，如孺子之丧慈母，无所依归，其学不皆曾子，苟一有所存焉，亦足以收其将散之心，而植其未废之教。故余尝谓项氏梁、籍之强，用兵如神，业已破秦，乃从民间求牧竖怀王立之，彼安所资哉？楚人思故主，从其心而立之。怀王不足以兴楚，而足以系楚，系则由以兴。游夏之意，何以异此？

阳明王先生天挺间出，少志圣贤，出入二氏，晚悟正脉，的然以良知为入门，盖有见于皜皜者。故自髫年以比白首，凡所作用，以其学取力焉。忠挠权嬖，志坚拂抑，崎崎甲兵以及临民处变，染翰吐词，靡不精解融彻，而功业、理学盖宇宙百世师矣。当时及门之士，相与依据尊信，不啻三千之徒。今没才三十年，学亦稍稍失指趣。高弟安成东廓邹公辈相与绘图勒石，取先生平生经历之所及，与功用之大，谱而载焉。嗟夫！皜皜之体，人人同具，先生悟而用之，则凡后之求先生者，于心足矣。而公犹为是，非独思其师，亦以著教也，所谓系而待其兴焉者也。据其渐，则觉其进；考其终，则见其成。而其中之备尝辛苦艰难，仅得悟于百死一生之际者，学之道良在于兹，而独载其事耶？

余少慕先生，十四岁游会稽，而先生已没。两官先生旧游之地，凡事先生者皆问而得概焉，然不若披图而溯之为尤详也。以余之尤有待于是，则后世可知，而邹公之意远矣。公遣金生应□来请余序，为道曾子之未尽者，以明公旨焉。

时嘉靖丁巳冬十有一月长至  
赐进士出身中顺大夫江西按察司副使奉敕再提督学政  
临海后学王宗沐书

（录自1941年影印本《王阳明先生图谱》，漫漶不清处据明万历刻本《敬所王先生文集》卷一《阳明先生图谱序》校补，版刻错误依校本径改。）